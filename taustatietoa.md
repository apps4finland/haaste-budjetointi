Taustaa
=======

Muutama vuosi sitten esitettiin reipasta 
[kritiikkiä](http://www.soininvaara.fi/2007/08/04/mikrosimulointimallit-julkisiksi/)
liittyen talousvaikutusten arviointiin käytettyihin simulointimalleihin, joiden
syvällinen hallinta oli hyvin harvalukuisen osaajajoukon käsissä.
Sosiaaliturvaan ja verotukseen liittyviä lakimuutoksia perustellaan ja
tutkitaan malliavusteisesti, ja niillä on välitöntä vaikutusta kaikkien
kansalaisten elämään myös budjettipäätösten kautta. Tilanne on sittemmin
muuttunut tutkimuslaitosten alettua kehitellä tuoreempia mallityökaluja.
Myös eduskunta on kunnostautunut kuluvana vuonna pestatessaan tietopalveluun
asiantuntijoita, joiden tehtävänä on auttaa kansanedustajia budjettivaikutusten
arvioinnissa ja varjobudjettien tekemisessä. Malliavusteisen budjetoinnin
leviäminen liittyy myös jatkuvasti kasvavaan yhteisöllisten
budjetointikokeilujen sarjaan, joka on jo Euroopassa saanut laajemmalti
jalansijaa mm. kaupunkien budjettien laatimisessa. Myös Helsingissä on
käynnistetty asiaan liittyviä pilottihankkeita, mm. Nuorisoasiankeskuksen
[Ruutibudjetissa](http://demokratia.hel.fi/pilotit/ruutibudjetti).
